A MonsieurMonsieur. I. D.
Monsieur
on dit, que les francois se hastent trop, et que les anglois sont trop longtemps a consulter et a s'apprester, et pendant l'occasion eschappe, S'Ils m'eussent voulu croyre, Il y a quatre ans, leurs affaires seroyent mieux reglees en angleterre, et n'en Iroyt pas de l'Irlande comme Il en va, Il ne fault pas perdre l'occasion presente. Ie ne voy aucune raison quy les ayt obligé a habandonner ainsy l'Irlande, Il estoyt facile d'asseurer l'Angleterre mieux qu'elle n'est, et ensemble asseurer l'Irlande, n'est ce pas abonder en leur propre sens que de ne pas vouloir escoutter mes raisons/ a la verité I'ay esté comme seul de cette opinion, et estranger, quy sont en angleterre deux occasions de sinistre prejugé, mais l'experience m'a Iustifié, et me Iustifiera encor, a mon grand regret, et dommage d'Angleterre, Il fault esprouuer tout, et retenir ce quy est bon, les troyens firent mal de mespriser l'aduis de cassandre, Et l'Angleterre en l'Estat qu'elle est, a besoin de faire flesches de touttes sortes de bois, et ne rien mespriser, car en fin elle n'en scauroyt auoyr trop/ le feu Roy a laissé plusieurs enfans, et les femmes y ont pretention, comme les hommes, Dont est a conclurre, que l'Angleterre doibt dresser ses affaires, comme a soustenir vne tres dangereuse guerre, et de longue duree, Et ne suffit pas de dire, nous ne craignons rien, car souuent les trop hardis se font tuer Inconsiderement/ le Roy d'Espagne, voyant vne grande ligue contre luy en 1624/ fist battre certaine monnoye, ou estoyt escripte rodomontade/ todos contra 10/ 10 contra todos/ mais Il ne s'en est pas bien trouué, Il vault mieux, comme en quelque sorte se desfier de ses forces, que se fier trop en ses forces, Ils alleguent, que l'Angleterre a pour fossé la mer, et bons hommes pour muraille, et est fournie de nauires, canons, munitions, armes, viures, argent, et commoditez pour en faire, mais sy vn ennemy vient plus fort de nauires et d'hommes Etc. la mer pour fossé, et la muraille d'hommes ne seruiront plus de rien, sinon pour accroistre dautant plus l'espouuante a ceux quy ne craignent ainsy rien, Ie ne croy pas tout ce qu'on dit, mais desja les ennemis d'Angleterre s'asseurent de nauires de Danemark, et suede, et de faire armer encor dauantage de nauires en france aux despens des papistes zelez, Et qu'ils en tireront encor de holande, veuille ne daigne, Il y a des marchands a tout faire Etc. Et tout cela est capable d'Incommoder, voyre comme ruyner le commerce d'Angleterre, et les marchands toutefois y sont soucieux autant pour le moins du maintien de leur commerce que de leur liberté, Dont le parlement doibt penser a asseurer leur commerce, pour esuiter aux pleintes, murmures Etc. des marchands, et du commun peuple, au cas que le commerce fust Incommodé, et comme ruyné par nauires ennemys, quy auront les costes de france, espagne, Italie Etc. libres pour leur retraitte, voyre pour leur maintien, sy hercules mesme estoyt pour l'Angleterre, Il y pensoroyt plus d'vne fois, et chercheroyt touts moyens pour y pourveoir de bonne heure, car Il n'est pas temps de penser a fermer les portes, quand l'ennemy est entre dans la vile/ Il me souuient, qu'au siege de bois le duc, plusieurs dirent, que c'estoyt hazarder mal a propos, et que l'Espagnol passeroyt la riuiere, pour gaster la holande, mais on passa au siege non obstant touttes ces remonstrances, et pour empescher l'Espagnol de passer la riuiere, on mit en garde sur les riuieres quelques compagnies, par cy, par la, sur les passages a gué, mais l'ennemy passa, et desfit les compagnies, et se fist entree dans le pays, et n'eust esté la subite surprise de wesel, ce siege eust esté funeste a la holande, Ie ne voy point l'Angleterre se fortifier de nauires en mer, et s'est toutefois le principal de sa force, et me semble aussy, qu'elle n'a pas grandes garnizons, ny Infanterie et caualerie entretenue pour la campagne, Et en outre, peu d'ordre et de fonds ordinaire pour l'Irlande, Ie scay bien, que chacun fuyt de contribuer pour la guerre, et cela est appellé charge Intolerable a gens libres, mais qu'ils considerent, qu'ils demandent telles exemptions a la ruyne de leur liberté, et qu'ils despendent trois fois dauantage a leurs vaines et voluptueuses despences, et quy ne leur seruent, qu'a enflammer l'Ire de dieu, et esmouuoir le pauure peuple a pleintes et mumures Etc. vn de nos commissaires me dit, que le parlement craignoyt, que ce que Ie proposoy touchant l'agriculture, ne fust pour Insensiblement obliger les terres a certaine redeuance ordinaire annuelle, come sont les tailles en france, et que c'estoyt la cause pourquoy le parlement ne vouloyt pas entendre a cette proposition, et aimoyt mieux faire des Impositions, sans vouloir considerer, que le peuple est grandement foulé par telles Impositions, Ioint qu'il n'en reuient pas la moitié au public, pour fournir aux necessitez publiques, Mais Ie respondy, audit Seigneur commissaire, que la proposition portoyt sans charge, et que sy en l'execution dudit aduis, Il se trouuoyt charge de redeuance, que le parlement estoyt assez fort, pour me debuter comme vn Iazeur et trompeur, Et ce non obstant, cette proposition est demeuree aux ronces, a cause de cette presupposition de redeuance, les anglois sont subjets a telles presuppositions, sans des mordre comme taille/ la paix est faicte en holande, et toutefois point de diminution d'axises, et plus de mention de la leuee de miliesme denier, pour ce apparemment, que le miliesme denier touche seulement les riches, Et comme Il est Iuste selon dieu et raison, mais les riches, quy sont pour le gouuernement public, ne parlent pas du miliesme denier, et Insistent aux Axises, Ainsy chacun s'ayme soy mesme, et son semblable, et faiet pour soy et pour son semblable, quant a present, Mais Ie croy, que sy les philosophes estoyent choisis a l'administration des affaires publiques, nous serions retournez au siecle d'or, c'est a dire, plus pur, solide et splendide, selon dieu et raison, Mais les plus riches sont choisis, combien que difficilement vn faux riche entre au royaume des cieux, et par consequent dangereux d'eslire les riches pour conducteurs/ sy toutefois le parlement veult mainte- lesdit marchans de poisson en leur priuilege, Il peult toutesfois regler leurs profits a vingt ou trente pour cent, et le surplus pour le bien public, comme Ie propose, Nostre commissaire aussy me dit, que les marchands de poisson auoyent beaucoup d'amis au parlement, et que cela estoyt cause, qu'ils estoyent maintenus en leur monopole, Car a vray dire, Ils ont obtenu ces priuileges, sous faux donné a entendre, et en baillant sommes notables a quelques fauoris de court, pour l'obtention desdits priuileges, au prejudice de la liberté publique, Il est bien vray, que la liberté publique en cet effect doibt estre reglee a bien public et particulier, et c'est pourquoy I'ay proposé le reglement de la pesche a bien public et particulier, Et non point pour le particulier de certains marchands priuilegiez, par forme de monopole, mais pour touts esgalement, quy voudroyent s'employer a tel effect, a bien public, et particulier, bien reglé, Mais cette proposition est aussy demeuree aux ronces, comme celle de l'agriculture, Et quant a la proposition touchant colonie, Nostre Commissaire me dit, que cela estoyt hors de saison, et qu'on ne trouuoyt pas seulement en Angleterre des hommes pour cultiuer les terres, a quoy Ie respondy, que Ie proposeroy ordre et moyens pour ne point manquer d'hommes, et tres voluntaires, pour la guerre, et pour l'agriculture, et pour plantations, en rendant l'Angleterre plus abondante en viures, et en manufactures, et commerce, par l'augmentation de peuple, et sans aucuns pauures, Mais tout cela a esté mesprisé, sans vouloir escouter raison quelquonque, I'esperoy, que la seule consideration des pauures les esmouueroyt, Mais ny l'Interest des pauures, ny leur propre Interest proposé, n'a peu leur ouurir les aureilles a escouter a ce bien public et particulier, cela doibt Il espescher de trauailler a l'amelioration d'agriculture, et de la pesche Etc. Et maintenant Monsieur, vous me mandés, qu'ils sont obligez par necessité a la reconqueste d'Irlande, et sont en crainte d'Invasions et sousleuemens Etc. et qu'il est encor necessaire pour cet effect de charger le peuple d'Impositions, A quoy Ie respon en philosophe, frustra per plura, quæ per pauciora, Qu'ils nous donnent acte, par lequel Ils ordonnent que les propositions par nous presentees seront entierement executees selon l'Intention d'Icelles, pour le bien public et particulier, ascauoir pour l'agriculture, et Colonie, et le poisson Etc. Et Ie m'oblige, auant proceder a aucune execution, de leur faire gouster, et trouuer bon, et tres bon, le procedé a l'execution, Car a la verité, Ie ne monstre pas le fonds de cet effect, a present, dautant que sy Ie m'ouuroy trop sans acte pour proceder a l'execution, Ie donneroy occasion a quelques esprits de contradiction et chercheurs de quintes essences, a brouiller tout par diuers et contrarians projects, et gaster tout par maligne Ialouzie, au pejudice du bien public et particulier, En somme I'offre par l'execution de telles propositions augmenter, dieu aydant, leurs forces par mer et par terre de Iuste moitié, Et s'ils ne veulent pas m'escoutter, leur sang soyt sur leur teste, I'en seray net deuant dieu/ I'ay faict que I'ay peu envers eux, pour les porter a bien, a cause de la religion, Mais Ie considere, que les Iuifs n'ont pas receu l'eu angile, ains les gentils, Ainsy les reformez ne veulent pas escoutter bonnes raisons, a la gloire de dieu, et edification de son eglise, mais peult estre les francois y seront convertis et portez Insensiblement par l'esprit de dieu, Car desja nos parlemens, quy ne sont aucunement papistes, se portent a reformation d'Estat, Et semble, qu'ils passeront a quelque reformation de religion auec nos Euesques, et quy ne sera pas apparemment contraire a nostre reformation, car au fonds, Il n'y a pas fort grande difficulté en creance, Et pour les ceremonies, nostre eglise galicane en est aussy attedice, que les reformez, le purgatoire, la transubstantiations le seruice des saincts Etc. s'en vont a l'Abisme, et l'authorité papale s'aneantit en france. I'atten lettres de france, pour voyr sy nous serons receuz a pleine reformation de finances, tant en recepte que despence, sy cela est, la guerre continuera a l'encontre de l'Espagnol, chose bonne pour les Anglois, et pour touts reformez, car le Roy d'Espagne est l'appuy du pape, Et estant amoindry, l'eglise galicane se destachera du pape, quy se trouuera ainsy subitement resserré dans l'enclos de l'Italie, car l'Allemagne s'en va hors de ses griffes, et les polonois secouerent son Ioug; et les espagnols ne luy seruiront pas de grande chose.
Ie vous supplie et Monsieur hartlib de presenter nos trois propositions sommairement signé pierre le pruuost au Parlement et le supplier de donner acte, pour estre procedé a l'execution selon dieu et raison, et voyant l'acte, I'iray, dieu aydant, parler, et pour monstrer le fonds de cet affaire, necessaire a present a leurs desseins/ s'Ils delayent encor ainsy soubs tels pretextes pretes, c'est qu'ils n'en veulent rien faire, car en angleterre, Ils ne refusent pas absolument, mais Ils dilayent sans fin, dieu les veuille animer, et les dresser a renoncer a eux mesmes, pour prattiquer charité fraternelle.
I'attendray vostre plus prompte responce bien addressee a M. Ancelin In the win strate, pour faire tenir Etc. ne reculés aucunenement, au nom de dieu, pour ce que Ie desire faire pour l'Angleterre, pout l'acquit de ma conscience, Ie vous somme aussy deuant dieu, d'en acquitter les vostres, preferans a toutte autre consideration, la gloire de dieu, et edification de son eglise, et specialement au souslagement de pauures, la benediction de dieu fera l'ordre bon, et fera prosperer les effects d'Iceluy, sil vous plaist bien remonstrer le tout au parlement suyuant ma lettre, Ie les contenteray, et dresseray le tout a leurs Intentions, dieu aydant, Ie vous prie ne faire parler Icy personne a moy, car le grand party est Icy comme au temps passé/ I'approuue Icy le silence/ Ie ne pense pas que le communs d'Escosse se separent de parlement d'Angleterre, mais quelques lords pourront receuoir de l'argent de france, et tenir party tant et sy longtemps qu'ils seront payez, ce sera feu de paille, le parlement fera bien d'entretenir vn Ambassadeur ordinaire en france, a la charge d'vn Ambassadeur francois de la religion en Angleterre, le Roy de france ne donnera de sa part aucun secours contre l'Angleterre, et le clergé et les zelez papistes se lasseront bientost, Ils sont auares, malpropres a continuer a la despence d'vne guerre continue, ou Ils n'ont pas grand Interest, car Ils ayment encor mieux leur argent, que leur religion, c'est aux reformez a cheminer sans ambition et sans auarice, selon la modestie et sobrieté chrestienne, car nous ne sommes pas appellez seulement a cognoistre la volonté du maistre, mais aussy a la faire, et debuons bastir thresor au ciel, des richesses Iniques/ l'Angleterre a assez de force pour acheuer son effect, pourveu que chacun aduance de franc courage ses mains a l'oeuure, sans se feindre, cela est sy honteux de voir tant d'anglois auoyr quitté l'angleterre, pour se sauuer des troubles de la guerre, et viure coyement quoyetley autre part a bon commerce, au lieu de demeurer a la deffence de leur patrie, et soustenir contre leurs contraires de eu nous veuille touts animer a bien faire par son esprit, Ie suis
 Monsieur Vostre tres humble seruiteur
 A Monsieur
Monsieur samuel hartlib In
